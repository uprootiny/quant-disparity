


	
	העכבר והצפור והנקניק
	



1


עכבר וצפור ונקניק נפגשו באחד הימים ויתחברו איש עם אחיו,
ויהי להם בית אחד ואחזה אחת יחדו וכיס אחד לכלם, וישבו בשלום יחד ויתענגו
על רב טוב. ותהי מלאכת הצפור לעוף יום יום היערה ולהביא עצים, והעכבר שאב
מים ויבא והנקניק היה למבשל.

אך מי אשר שמן חלקו, והלך זה בגדולות ממנו! ובכן ותעף
הצפור היערה לקושש עצים, ותפגש את רעותה, צפור כמוה, ותספר לה את כל אשר
נעשה עמה ואת רב טובה ואת נחת שלחנה ואת כל שלותה. אך הצפור השנית ענתה:
“רק פתיה את! הן רק עליך רבצת כל העבודה ויתר השנים יושבים בחבוק־ידים. אם
הבעיר העכבר מעט אש על־האח ושאב מעט מים, ועלה כרגע לחדרו לנוח שם עד הקראו
למועד האכל. ואם פקח הנקניק רגע אחד את עינו על הנזיד לשמרו מפגע, והיתה
זאת כל מלאכתו, ואחר־כן ישב לאכל והתענג. ורק את נודדת כל היום ביער, ובבאך
הביתה וראית והנה כלו המה לאכל ושכבים על מנוחתם וישנים עד הבקר”. ותשמר
הצפור את הדבר בלבה.

ויהי ממחרת ותמאן הצפור לבא היערה ללקט עצים ותאמר: “רב לי
היות לכם לשפחה ולתת להתל בי כהתל בפתיה, ננסה נא ונחליף הפעם את דבר
העבודה ועשינו איש את עבודת רעהו”. אז התחננו העכבר והנקניק אליה על נפשם,
ולא הועילו, ותגבר הצפור. וילכו ויפילו גרלות, ויפל הגרל על הנקניק להיות
להם למקושש עצים והעכבר היה למבשל והצפור שאבה את המים.

אז באה הצרה כשד מן השמים. יצא הנקניק אל היער ללקט את
העצים, קמה הצפור ותבער את האש ונגש העכבר והעמיד את הסיר על האח, והמה
מחכים אל הנקניק עד שובו הביתה והביא עמו את העצים ליום השני. אך הנקניק
התמהמה מאד ולא בא, ויתעצבו השנים אל לבם ולבם נבא להם רע. והצפור לא יכלה
להתאפק עוד, ותעף דרך מבא היער לקראת הנקניק לבקשו. היא עודה בדרך, וכלב רץ
לקראתה ולא כחד ממנה כי נפל הנקניק לשלל לו, כי תפש בו במצאו אותו ויחנקהו.
והצפור צעקה אליו במר נפשה, כי לא יעשה ככה איש ישר־לב וכי שד גלוי הוא
לעיני השמש. אך מה הועילה כי צעקה? הכלב היה באחת, כי היה הנקניק מרגל וכי
טוב עשה אשר בער אותו מן הארץ.

והצפור העמיסה את העצים על ערפה ותשב הביתה נכאה2 ועצובת־רוח ותספר את כל אשר ראתה ואת אשר
שמעה. ויהיו שניהם עצובים, ויכרתו ברית חדשה לשבת יחד שבת אחים כל ימי
חייהם. ותהי הצפור ערכת את השלחן והעכבר מכין את הנזיד לשימו על השלחן,
ויצא העכבר רגע אחד החוצה לעשות כמשפט הנקניק להביא מעט ירק, ולא שב עוד,
כי מצאהו אחד השומרים הסובבים בחוץ, ממשפחת החתולים, ויתפש בו ויחנקהו
ויפצפצהו ויעש אותו כלה.

והצפור ערכה את השלחן ותחכה והנה אין מבשל עוד. ותחרד
הצפור ותלפת, ותקרא ותבקש, ולא יכלה עוד למצא את מבשלה. ויען אשר לא נזהרה
היטב, ותפל אש בעצים ותהי שרפה גדולה מאד, ותמהר הצפור ותחפז להביא מים
ויפל הדלי אל הבאר, וגם היא נפלה עמו יחדו ולא יכלה עוד להתחזק ותטבע בבאר
ותמת.











וואורסט, koлóaca &nbsp;↩



ברוח נשברה. &nbsp;↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/59068